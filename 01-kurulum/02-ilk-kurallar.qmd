# Önemli Konular {#sec-onemli}

R ve RStudio sistemi, şu ana kadar çalıştığınız programlardan göre daha dik bir öğrenme eğrisine sahiptir. Yani, ilk öğrenme maliyeti çok yüksektir. Ancak bir kere öğrendiğinizde, uzun vadede karlı çıkacağınız bir yetenek kazanmış olacaksınız.

Bu sayfada, önceki yıllarda karşılaşılan önemli sorunları özetlemeye çalıştım. Bu noktalara dikkat ederseniz daha verimli bir ders geçirebilirsiniz.

## Karakter kodlama sorunları

Bilgisayarlar geliştirildiği günden beri, farklı karakter kodlama sistemleri kullanılmıştır. Hatta farklı işletim sistemleri bile birbirleriyle uyumsuz karakter kodlama sistemleri ile çalışır. Bu yüzden, bir bilgisayarda görünen karakter başka bir bilgisayarda düzgün bir şekilde görülmeyebilir.

İlk geliştirilen kodlama sistemlerinden birisi olan [ASCII](https://en.wikipedia.org/wiki/ASCII) sadece belirli sayıda basılı karakter içerebiliyordu. Dolayısıyla, belirli sayıda karakter kullanma imkanımız vardı ve daha çok İngilizce alfabesinde bulunan latince karakterleri destekliyordu.

Ancak ilerleyen yıllarda farklı kodlama sistemleri kullanıılmaya başlandı. Ancak ASCII karakter seti her zaman geriye doğru desteklendi. Yani, kodlama sistemleri değişse bile, ASCII karakterleri, aynı kodlarla belirtiliyordu.

Son yıllarda [UTF-8](https://en.wikipedia.org/wiki/UTF-8) karakter kodlama sistemi yaygın olarak kullanılmaktadır. Bu sistem sayesinde, farklı alfabelerdeki karakterler (mesela Türkçe'ye özgü karakterler) desteklenmeye başlandı.

UTF-8, şu anda yaygın bir kodlama sistemi olsa da, Windows bu kodlama sistemini son yıllarda kullanmaya başladı ve hala bu yüzden sorunlar yaşıyoruz. Önceki yıllarda, bu kodlama sorunları yüzünden öğrenci ödevlerini düzgün bir şekilde görüntüleyemedim.

Bu yüzden, ders kapsamında yapacağınız **kodlamaları** sadece ASCII karakter seti üzerinden gerçekleştirin. Aslında çok kolay, aşağıdaki kutucukta bulunan harfler - ve kendi alfabenizdeki İngilizce dışındaki karakterler - YASAK!

::: {.callout-important}

## Kullanılmaması gereken karakterler

Kodlama yaparken ve dosyaları isimlendirirken aşağıdaki karakterleri kullanmayınız:
```
Ö, Ç, Ş, İ, Ğ, Ü, Ş, ı, ü, ş, ç, ö 
```
Eğer sizin kullandığınız yerel dilinizde, İngilizce karakter seti dışında karakterler varsa, onları da kullanmayın!
:::

### RStudio üzerinde karakter kodlaması

Eğer kullandığınız RStudio programında karakter kodlamasının ne olduğunu merak ediyorsanız şu yolu takip ediniz:

- Önce üstteki menüden **Tools (Araçlar)** düğmesine tıklayınız
- Açılan menüde **Global Options (Global ayarlar)** düğmesini bulunuz
- Açılan sayfada **Code** tuşuna basınız
- Ardından **Saving** sekmesine tıklayınız

Bu adımların ardından, bir sonraki şekildeki ekran karşınıza çıkmalı. Burada **Default text encoding** kısmına dikkat ediniz. Eğer **UTF-8** yazmıyorsa, **Change** tuşuna basarak, **UTF-8** kodlamasını bulunuz.

![RStudio üzerinde UTF-8 kodlamasının seçilmesi](images/utf-8.png)

## Dosyaların isimlendirilmesi

Bir diğer önemli nokta ise dosyaların isimlendirilmesi. Dosya isimlerinde asla ASCII dışında karakter ve boşluk kullanmayın. 

::: {.callout-important}

## Dosya isimlerine dikkat ediniz

Dosya isimlerini seçerken asla ASCII dışında karakter ve boşluk kullanmayın. Eğer boşluk kullanmanız gerekirse "_" (alt çizgi, SHIFT ve - tuşlarına aynı anda basınız) karakterini kullanın.
:::

### Ondalık işareti

Türkiye ve Avrupa'da ondalık ayracı olarak `,` kulanılmaktadır. Mesela:

```
14,6
```

Ancak R programı, Amerika sistemini kullanır. Dolayısıyla ondalıklı sayılarla çalışmak istiyorsanız `.` işareti ile ondalık ayrımını gerçekleştirmeniz gerekir.

::: {.callout-note}
## Ondalık ayracı farklıdır

Peki kendi hazırladığınız verilerde ondalık ayracı olarak `,` kullanılmışsa ne olacak? İlerleyen bölümlerde, R içerisine veri yüklerken `dec` opsiyonu ilse ondalık ayracını seçmeyi öğreneceğiz.
:::
